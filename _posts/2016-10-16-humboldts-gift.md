---
layout: post
title: Humboldt's Gift av Saul Bellow
date: 2016-10-13
author: Olav Østebø Olsen
excerpt_separator: <!--more-->
---

![Omslaget til Humboldt's Gift](/images/humboldt.jpg)

**ROMAN: Humboldt's gift er ein roman om vennskapet** mellom poeten Von Humboldt Fleisher og forfattaren Charlie Citrine. Dei to får vidt forskjellige lagnadar. Citrine opplever enorm kommersiell suksess, men suksessen uteblir for Humboldt, som forgår i bitterheit og manisk depresjon.<!--more--> Han kuttar kontakten med Citrine, og døyr isolert og nesten gløymt av det litterære miljøet. Men Citrine, som no er i djupe økonomiske vansker grunna eit pågåande skilsmissoppgjer, er besatt av sin gamle venn.

**Miljøet som blir skildra er eitt der stilfulle klede** og dyre bilar går hand i hand med kunstnarisk kredibilitet og høgtsvevande filosofiske diskusjonar. Det seier nesten seg sjølv at teksten er nokså tung på name-dropping! Ein del av personane er umiddelbart nokså vanskeleg å sympatisera med, inkludert Citrine, som har forteljarstemma i romanen. Han framstår som veldig sjølvmedlidande og lite merksam på andre, denne rike, gamle mannen – utan vilje til å innsjå dissonansen mellom tankane som opptar han og det materialistiske livet han lever.

**Etter ein litt treig start,** tek romanen seg opp til ei overraskande underhaldande og tidvis rørande fortelling om vennskap og forholdet mellom pengar og kunst i Amerika i det 20. århundre.